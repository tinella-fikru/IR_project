ደዲን ቤሴኝ
ዳና ቢራቅ ደድቤ ዘይባርጉሩምቲዜ
ሞይ ኪልፌሐማ ዘይቢረድ ቁሩምቲዜ
አዳኞ ኻነቤኝ በላሕ ፊርጊጭቲዜ
አኻታጊር የብቀኝ ደብቂ ደድዜ
ራሐ ቲኸትረኝማ ማጥ ተጠቢበኝሌ
ጀነቱ ተቁፍሊበኝማ አዛቡ ቲከፍቲበኝሌ
ሞይ ደዱ ሊለመሰቲ አጥ በሰሬው ተትናጨኝሌ
ዱቅ ቲላት የንዱቅ ደዱ ተትፊጫጨኝሌ
ጊሕ ኢሳት መትኮአዞ አንቤን በዝሐቤኝ
አላሁ ሐለኝ የብቀኝ አኻኧ ተራ ሒር ባዬኝ
ቂባጭ ቢኪትቤ ቀጠብ ኪላተኝ ማሕረር
ሙጢነት ኡጌቤ ጂናምኩት መቅማጠር
መሕዋ ዘሌልባ ኩሳር ቁጥጢኩት ማሕረር
ኡሱዞኽ ሚን የለኝ አፌት ቂባጭቤ ሐውከር
የብቀኝ አለዮው ሴትረኝ ጎይቶው
አዱኘቤ ተቀጠኹ ቄሕረኝ ረቢዮው
ኢቢኤው አኮኹ ሩሔው ደገግኹ
አላይ መራ መውደድ ጠረሽሌን ሔወሴኝ
መጌዘም መራን ኢንዶች አገሰሴኝ
ደዴይ የቦለሽካ ሙቲን ቤሴኝ